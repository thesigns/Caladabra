# Caladabra

**Willpower is Magic**

Wstępny projekt komputerowej gry karcianej dla jednej osoby – „Caladabra".

Copyright (C) 2025-2026 Jakub W. Adamczyk

---

*Podczas tworzenia tej gry autor zmagał się z otyłością. I ze sobą.*

---

## Witaj w grze Caladabra!

W świecie, gdzie magia naprawdę istnieje, czarodzieje żyją nie w wieżach, lecz w ciasnych mieszkaniach. Mają kredyty, nadwagę i problemy z samokontrolą jak każdy inny. Po ukończeniu szkoły magii "Caladabra" – niezbyt prestiżowej, ale wyjątkowo absurdalnej akademii magicznej – uczniowie nie dostają wypasionych zleceń ani nie walczą ze smokami. Zamiast tego, lądują w szarej rzeczywistości, gdzie największym przeciwnikiem nie jest demon, tylko codzienne problemy.

Już wkrótce odbędzie się wielkie spotkanie absolwentów szkoły magii – to ostatnia chwila, by udowodnić, że Twoja peleryna wciąż się dopina. Chcesz zrzucić nadmierny Tłuszcz, ale do tego potrzeba dużo Siły Woli.

Każdego dnia masz nowe atuty w ręku – lub nowe problemy. Ćwiczysz, jesz, rzucasz czary i mierzysz się z kaprysami losu… a przede wszystkim – ze swoim apetytem i z wilczym głodem. Czy zdecydujesz się na sałatkę i bieg o świcie, czy pójdziesz na skróty i spalisz tłuszcz zaklęciem?

Caladabra nie udaje gry edukacyjnej. To absurdalna, pełna ironii walka z samym sobą, gdzie każda tura to nowa próba pogodzenia diety z magią.

---

## Opis ogólny gry

Caladabra to jednoosobowa komputerowa gra karciana, łącząca czarny humor, magię i bezlitosną walkę z nadwagą. Twoim jedynym orężem są karty – możesz je zagrywać albo... zjeść.

Masz 60 kart aby schudnąć – ale każdy ruch wymaga decyzji. Zagranie karty kosztuje Siłę Woli. Żeby ją odzyskać, musisz się posilić. Ale każdy posiłek to dodatkowe kalorie i dodatkowy Tłuszcz. W Caladabrze proste zasady spotykają trudne wybory. Każda karta to decyzja – i każda decyzja ma swoją cenę.

---

## Dla kogo jest ta gra – docelowy profil gracza

Caladabra to gra dla ludzi, którzy:

### 1. Kochają decyzje z piekła rodem
Lubią trudne wybory: „zagram kartę i wyczerpię Siłę Woli, czy zjem i utyję?". Każda decyzja ma wagę – nie ma miejsca na pomyłki.

### 2. Mają poczucie humoru (czarnego też)
Ironia, absurd i autoironia są fundamentem tej gry. Jeśli kiedykolwiek próbowałeś schudnąć albo realizować plan treningowy, który umarł po trzech dniach – odnajdziesz się tu bez problemu.

### 3. Cenią taktyczne gry solo z klimatem
Dla fanów jednoosobowych karcianek typu Slay the Spire, Card Crawl czy Luck be a Landlord – ale z większym naciskiem na przyziemne, codzienne motywy i przyprawioną humorem bezlitosną walką z samym sobą.

### 4. Szukają rozgrywki wymagającej myślenia, ale nie przytłaczającej
Caladabra to nie "hardcore deckbuilder" – ale też nie clicker. To dynamiczna gra na jedno posiedzenie (~30-45 minut), oparta na planowaniu, reagowaniu na RNG i zarządzaniu zasobami. Proste zasady, krótkie tury, trudne decyzje, zero litości.

### To nie jest to gra dla:

1. Dzieci (humor bywa zbyt cyniczny i gorzki).
2. Fanów gier wieloosobowych.
3. Osób szukających klasycznej fantasy o smokach, elfach i herosach.

---

## Dostępne tryby gry

Gracz ma do wybory następujące typy gier:

### 1. Samouczek (Tutorial)

W trybie Samouczka talia kart jest ułożona w pełni z góry, włącznie z kolejnością kart. Gracz przechodzi przez kilka wstępnych tur, w trakcie których wyświetlają się podpowiedzi i wyjaśnienia podstawowych koncepcji gry a ruchy niezgodne z instrukcjami są zablokowane (gracz może wykonać tylko dozwolone akcje). Po zakończeniu wprowadzenia gracz otrzymuje komunikat: "Dobrze Ci idzie! Teraz graj dalej samodzielnie!". Od tego momentu gra przechodzi w normalny tryb, dając pełną swobodę decyzji.

**Cel Samouczka:** szybkie i bezbolesne nauczenie gracza podstawowych zasad, wytłumaczenie kluczowych mechanik (zagrywanie vs jedzenie kart, SW, Tłuszcz, podstawowe efekty kart), zapewnienie pierwszego pozytywnego doświadczenia z grą.

### 2. Kampania (Campaign)

W trybie Kampanii gracz rozgrywa partie za pomocą wcześniej przygotowanych talii, w których jedynie kolejność kart jest losowa. Na początku dostępna jest tylko jedna talia – przeznaczona dla zupełnych nowicjuszy. Po wygraniu nią gracz odblokowuje kolejną talię, a następnie, po kolejnych zwycięstwach – kolejne, coraz trudniejsze. Kampania zapewnia metaprogresję.

**Cel Kampanii:** zapewnienie płynnego rozwoju umiejętności, stopniowo rosnącego poziomu trudności i poczucia realnego postępu poprzez odblokowywanie nowych, bardziej złożonych talii. Gracz zaczyna od prostych wyzwań i stopniowo przechodzi do coraz bardziej wymagających scenariuszy. Kampania oferuje najbardziej przewidywalną, ale też satysfakcjonującą formę rozgrywki.

### 3. Gra Starannie Dobrana (Curated Game)

W trybie Gry Starannie Dobranej talia budowana jest w sposób częściowo losowy, ale z zastosowaniem wielu mechanizmów kontroli:

- **Wagi kart:** niektóre karty mają większą, inne mniejszą szansę na pojawienie się.
- **Limity kart:** obowiązują ograniczenia ilościowe dla poszczególnych kart i ich typów (np. widełki ilościowe kart gorzkich).
- **Kontrola kolejności:** karty są wstępnie układane tak, aby zapewnić odpowiednią dynamikę rozgrywki i wykluczyć frustrujące układy (np. 5 kart gorzkich pod rząd).

Gra Starannie Dobrana pozwala na losową, ale wciąż płynną i satysfakcjonującą rozgrywkę, minimalizując skrajnie pechowe rozdania i pozwalając na bardziej przewidywalne planowanie.

### 4. Gra Losowa (Random Game)

W trybie Gry Losowej karty dobierane są prawie całkowicie losowo, choć nadal stosowane są wagi — niektóre karty pojawiają się częściej, inne rzadziej. Każda karta może wystąpić maksymalnie cztery razy w jednej talii, jednak ich rzeczywiste występowanie zależy od przypisanych wag.

Gra Losowa zapewnia najbardziej nieprzewidywalną i chaotyczną rozgrywkę — może być źródłem ogromnej satysfakcji... lub równie wielkiej frustracji. Gra o tym lojalnie ostrzega gracza.

---

## Główny ekran gry

```
┌─────────────────────────────────────────────────────────────────┐
│ [Lista Kart Caladabra]     Tłuszcz: 100    Siła Woli:           │
├─────────────────────────────────────────────────────────────────┤
│                                                                 │
│  ┌─────────┐                                         Żołądek    │
│  │         │                                         ┌───┐      │
│  │ Podgląd │                                         │   │      │
│  │Zaznaczo-│            ┌───┐ ┌───┐ ┌───┐            ├───┤      │
│  │  nej    │            │   │ │   │ │   │            │   │      │
│  │  Karty  │            └───┘ └───┘ └───┘            ├───┤      │
│  │         │                 Stół                    │   │      │
│  └─────────┘                                         ├───┤      │
│                                                      │   │      │
│  Spiżarnia                                           └───┘      │
│  ┌───┐                                                          │
│  │   │          ┌───┐ ┌───┐ ┌───┐ ┌───┐ ┌───┐       ┌───┐       │
│  │   │          │   │ │   │ │   │ │   │ │   │       │   │       │
│  └───┘          └───┘ └───┘ └───┘ └───┘ └───┘       └───┘       │
│   55                      Ręka                      Kibelek     │
└─────────────────────────────────────────────────────────────────┘
```

### Elementy ekranu:

1. **Pasek Statusu** – na górze ekranu, zawiera informację o ilości nadmiernego Tłuszczu i aktualnej liczbie punktów Siły Woli.

2. **Lista Kart Caladabra** – w lewym górnym rogu – przycisk pozwalający zawsze wyświetlić odpowiednio posegregowaną listę wszystkich kart, jakie występują w całej grze.

3. **Podgląd Zaznaczonej Karty** – po lewej stronie wyświetla się powiększony obraz karty, którą gracz aktualnie podświetla kursorem myszy.

4. **Spiżarnia** – w lewym dolnym rogu – to talia gry, stąd gracz ciągnie nowe karty do Ręki.

5. **Ręka** – karty w ręku gracza, które może zagrywać lub zjadać.

6. **Stół** – karty leżące na stole w wyniku wykonania ich instrukcji.

7. **Żołądek** – kolejka kart w drodze do Kibelka. Trafiają tam karty zaraz po zjedzeniu.

8. **Kibelek** – tu trafiają karty po zagraniu (jeśli nie trafiły na Stół) i po opuszczeniu Żołądka.

---

## Sterowanie

Grę kontroluje się myszką:

- **Podwójne kliknięcie** na karcie w Ręce – zagranie karty
- **Przytrzymanie przycisku myszy przez 1 sekundę** – zjedzenie karty (pojawia się pasek postępu oraz dźwięk „chrupnięcia")
- **Pojedyncze kliknięcie** – wyświetla podpowiedź: „Kliknij podwójnie kartę żeby ją zagrać, lub przytrzymaj przez sekundę przycisk myszy, żeby ją zjeść"

---

## Strefy gry

Gra posiada sześć stref, w których znajdują się karty.

### 1. Lista Kart Caladabra

Lista Kart Caladabra to metastrefa zawierająca posegregowaną listę wszystkich kart, jakie oferuje gra. Każda karta występuje w niej zawsze w jednym egzemplarzu. Gracz może w dowolnej chwili przeglądać listę, ale nie może swobodnie wyciągać kart, zagrywać ich ani zjadać. Lista Kart pozwala zapoznać się z pełną zawartością gry i jest źródłem dla specjalnych efektów.

### 2. Spiżarnia

Spiżarnia to talia kart używana w aktualnej rozgrywce. Na początku gry Spiżarnia zawiera **60 kart**. Pod Spiżarnią widać liczbę przedstawiającą ile kart w niej zostało. Każda karta może występować maksymalnie w **4 kopiach**. Po zagraniu lub zjedzeniu karty z Ręki gracz dobiera karty z wierzchu Spiżarni. Karty w Spiżarni są odwrócone rewersem do góry – gracz widzi tylko **Smak** (archetyp) wierzchniej karty.

### 3. Ręka

Ręka to miejsce, z którego gracz zagrywa lub zjada karty, oraz pełni funkcję **paska życia**: jeśli gracz musi wykonać ruch a nie ma kart w Ręce i nie może dobrać nowej – przegrywa grę.

- Karty w Ręce układane są od lewej (najstarsza) do prawej (najnowsza)
- Przed rozpoczęciem gry gracz dobiera **5 kart** ze Spiżarni
- Gracz może mieć maksymalnie **5 kart** w Ręce
- W każdej turze wykonuje jedną akcję – zagrywa lub zjada kartę
- Po **zagraniu** karty, o ile ma mniej niż 5 kart i Spiżarnia nie jest pusta, dobiera **1 kartę**
- Po **zjedzeniu** karty, jeśli gracz ma 4 karty w Ręce, dobiera **1 kartę**, a jeśli ma mniej niż 4 – dobiera **2 karty**, zawsze respektując limit 5 kart

### 4. Stół

Stół to miejsce, na którym leżą karty o działaniu trwałym, czasowym lub odroczonym. Karta trafia na Stół tylko wtedy, gdy jej instrukcja wyraźnie to wskazuje; w przeciwnym razie po zagraniu karta od razu trafia do Kibelka.

- Na Stole karty układane są od lewej (najstarsza) do prawej (najnowsza)
- W danym momencie na Stole mogą leżeć maksymalnie **3 karty**
- Zagranie czwartej powoduje automatyczne przesunięcie najstarszej karty do Kibelka
- Karty na Stole mogą posiadać licznik pokazujący za ile tur zadziała ich efekt

### 5. Żołądek

Żołądek to pionowa kolejka, w której przechowywane są maksymalnie **4 zjedzone karty**. Zjedzona karta trafia zawsze na górę Żołądka. Jeśli w momencie dodania nowej karty Żołądek jest już pełny, najstarsza karta znajdująca się na dole zostaje automatycznie przeniesiona do Kibelka. Żołądek symbolizuje proces trawienia kart i wpływa na ich późniejsze efekty, jeśli karty tego wymagają.

### 6. Kibelek

Kibelek to stos kart odrzuconych, w którym większość kart kończy swój cykl życia po zagraniu (jeśli nie trafiły na Stół) lub po opuszczeniu Żołądka. Gracz może w każdej chwili przeglądać karty znajdujące się w Kibelku, ale nie może ich ponownie zagrywać, wyciągać ani zmieniać ich kolejności. Kart nie można też wyrzucać do Kibelka bezpośrednio z Ręki, chyba że nakazuje to efekt karty.

---

## Tury gry

Gra jest podzielona na tury. Zagranie karty lub jej zjedzenie powoduje przesunięcie czasu gry o 1 turę do przodu.

---

## Tłuszcz

Gracz rozpoczyna grę z nadmiarem Tłuszczu równym **100 jednostek**. Gracz przybiera na wadze jeśli zdecyduje się zjeść kartę – każda karta ma określoną **kaloryczność** i właśnie o tyle gracz tyje, jeśli zdecyduje się ją zjeść.

- **Brak górnego limitu** – gracz musi się pilnować
- **Tłuszcz nie może spaść poniżej 0**

---

## Siła Woli

Gracz rozpoczyna grę z **12 punktami Siły Woli (SW)**.

- **Maksymalnie:** 30 punktów SW
- **Minimalnie:** 0 punktów SW

Siła Woli służy do zagrywania kart – na każdej karcie napisany jest **Koszt SW**. Aby zagrać kartę, gracz wydaje tyle swoich punktów SW ile wynosi Koszt SW karty. Jeśli zamiast zagrać zdecyduje się ją zjeść, dokładnie tyle punktów ile wynosi jej Koszt SW **odzyskuje**.

---

## Standardowa kolejność działań w turze

### Początek tury

Na początku tury gracz **nie dobiera kart**. W pierwszej kolejności obniżane są liczniki kart znajdujących się na Stole. Jeśli którykolwiek licznik osiągnie zero, wykonywane są opóźnione lub cykliczne efekty tych kart zgodnie z ich instrukcjami.

### Akcja gracza

W tej fazie gracz wybiera jedną z kart w Ręce i decyduje, czy chce ją **zagrać** czy **zjeść**. Jeśli w tym momencie gracz nie ma żadnych kart w Ręce, **przegrywa grę**.

#### Opcja 1: Zagrać

Tylko jeśli ma wystarczającą liczbę punktów Siły Woli (co najmniej tyle, ile wynosi Koszt SW karty).

1. Gracz zużywa odpowiednią ilość punktów Siły Woli
2. Wykonuje instrukcję na karcie (sekcja "po zagraniu...")
3. Po rozpatrzeniu efektu, jeśli instrukcja nie stanowi inaczej, karta trafia do Kibelka
4. Następnie, jeśli w Ręce gracza znajduje się mniej niż 5 kart i Spiżarnia nie jest pusta, gracz dobiera **1 kartę**

#### Opcja 2: Zjeść

1. Gracz zyskuje Tłuszcz w ilości równej **Kaloryczności** karty
2. Odzyskuje tyle punktów Siły Woli, ile wynosił **Koszt SW** tej karty
3. Zjedzona karta jest przenoszona do **Żołądka**
4. Wykonywana jest instrukcja na karcie (sekcja "po zjedzeniu...")
5. Po rozpatrzeniu efektu:
   - Jeśli gracz ma 4 karty w Ręce – dobiera **1 kartę**
   - Jeśli ma mniej niż 4 karty – dobiera **2 karty** (respektując limit 5)

### Koniec tury

Po wykonaniu akcji oraz ewentualnym dobraniu kart, tura się kończy i rozpoczyna się nowa tura.

---

## Smaki Kart

Karty w Caladabrze nie posiadają typowych kategorii (takich jak zaklęcie lub potwór). Zamiast tego, każda karta ma przypisany dokładnie jeden **smak**.

### Dostępne smaki:

| Smak   | Kolor        | Ikona     |
|--------|--------------|-----------|
| Słony  | jasnoszary   | sól       |
| Słodki | fioletowy    | cukierek  |
| Gorzki | brązowy      | kawa      |
| Ostry  | pomarańczowy | papryczka |
| Kwaśny | limonkowy    | cytryna   |
| Umami  | niebieski    | miska     |

Smak decyduje o charakterze karty. Może być warunkiem dodatkowych efektów, reakcji, a także czynnikiem synergii lub kary w zależności od innych zagranych lub zjedzonych kart. Smaki są widoczne na karcie (w formie koloru karty, ikonki i opisu), zarówno na awersie i rewersie i stanowią istotną część strategii.

---

## Smaki kart – główne archetypy

### Słone – dla aktywnych – spalacze

Karty słone to aktywności, które bezpośrednio spalają tłuszcz. Czasem proste, czasem z twistem.

- **Wysoki koszt SW**
- **Niska kaloryczność**
- Wyważone odpowiednio do efektów ubocznych

*Spalacze mają słony smak wysiłku i potu.*

### Gorzkie – dla nikogo – blokery

Karty gorzkie to uwierające decyzje. Ich efekty są negatywne lub kosztowne.

- **Bardzo niski koszt SW**
- **Wysoka kaloryczność**
- Gracz ma zły wybór: zagrać i cierpieć, zjeść ze stratą lub trzymać w ręce i blokować sobie opcje

*Blokery mają gorzki smak rozczarowania.*

### Słodkie – dla załamanych – motywatory

Karty słodkie dają szybki zastrzyk Siły Woli – energii do działania, ale zawsze z haczykiem.

- **Wysoki koszt SW**
- **Niska kaloryczność**
- Wyważone odpowiednio do ryzyka
- Prościej je zjeść niż zagrać, ale zagranie także kusi

*Słodkie mają słodki smak pokusy.*

### Ostre – dla szalonych – bomby

Karty ostre wpływają na zasady gry: wywracają stół, psują plany lub tworzą nowe szanse. Mogą przynieść korzyści lub totalną katastrofę – często trudno to ocenić.

- **Wysoka kaloryczność**
- **Jeszcze wyższy koszt SW**
- Idealne dla szaleńców

*Bomby mają ostry smak palonych zasad.*

### Kwaśne – dla cierpliwych – receptury

Karty kwaśne działają z opóźnieniem — odpalają się, gdy smaki w grze ułożą się w określony sposób, najczęściej w Żołądku.

- Dają mocne efekty, ale wymagają cierpliwości i planowania

*Receptury mają kwaśny smak oczekiwania.*

### Umami – dla odważnych – mutacje

Karty umami to karty, które zmieniają inne karty – ich koszt, smak, kaloryczność, a nawet same instrukcje. Mogą być korzystne lub nie, a czasem trudno powiedzieć.

- Od tego zależy ile mają Kosztu SW i Kalorii

*Mutacje mają smak umami – zmienny smak orientalnego wichru.*

---

## Warunek zwycięstwa i przegranej

### Zwycięstwo
Celem gry jest zredukowanie nadmiarowego **Tłuszczu do 0**. Jeśli gracz zredukuje Tłuszcz do 0 – **wygrywa**.

### Przegrana
- Jeśli graczowi nie uda się osiągnąć tego wyniku przed zużyciem wszystkich kart w Spiżarni – **przegrywa**
- Jeśli Tłuszcza jest > 0 a gracz z jakiegoś powodu nie może zagrać ani zjeść żadnej karty (np. 0 kart w Ręce) – **przegrywa**

---

## Najważniejsza zasada

> **Instrukcja na karcie zawsze ma pierwszeństwo przed instrukcją gry. Jeśli karta mówi coś innego niż podręcznik – karta ma rację.**

---

## Projekt Kart

### Wymiary i wygląd
- Proporcje **13 x 18** z zaokrąglonymi rogami i ciemniejszą ramką
- Każdy smak ma inny kolor tła i ramki
- Ilustracje na kartach są czarnobiałe z przezroczystością zamiast bieli

### Prompt do generowania ilustracji (ChatGPT)
```
Draw a black-and-white cartoon drawing in line art style, depicting (...).
Humorous, exaggerated, with bold outlines, minimalist shading,
similar to editorial comic style. On transparent background.
```

### Elementy karty (awers)

```
┌─────────────────────────┐
│  [SW]    Smak    [Kal]  │
│                         │
│         Nazwa           │
│                         │
│      ┌─────────┐        │
│      │         │        │
│      │Ilustracja│       │
│      │         │        │
│      └─────────┘        │
│                         │
│      Instrukcja         │
│                         │
│   Tekst klimatyczny     │
└─────────────────────────┘
```

- **Koszt Siły Woli** – lewy górny róg
- **Smak** – góra, środek (ikona + nazwa)
- **Kaloryczność** – prawy górny róg
- **Nazwa** – pod paskiem smaku
- **Ilustracja** – centralnie
- **Instrukcja** – pod ilustracją
- **Tekst klimatyczny** – na dole, kursywą

### Rewers karty
Na rewersie karty widać tylko jej **Smak**.

---

## Szablon Oceny Karty

1. **Czy karta wymaga choć chwili pomyślunku?**
   *(czy muszę się zatrzymać i zastanowić co zrobić?)*

2. **Czy karta daje realny dylemat?**
   *(czy zagranie i zjedzenie są choć trochę równoważne — albo zależą od sytuacji?)*

3. **Czy karta pasuje do swojego archetypu (smak + typ efektu)?**
   *(czy nie wybija klimatu?)*

4. **Czy karta nagradza cierpliwość, ryzyko albo kombinowanie?**
   *(czy warto pomyśleć w przód?)*

5. **Czy karta jest łatwa do wytłumaczenia w jednym zdaniu?**
   *(czy instrukcja jest prosta, a decyzje głębokie?)*

6. **Czy karta tworzy lub wzmacnia synergię?**
   *(Pozwala budować kombinacje między kartami.)*

---

## Przykładowe karty (prototypowa talia)

### Karty Słone (Spalacze)

| Nazwa | SW | Kal | Instrukcja |
|-------|:--:|:---:|------------|
| **Wyprawa do toalety** | 4 | 1 | Po zagraniu tej karty redukujesz Tłuszcz o 6 i odrzucasz 1 dowolną kartę ze Stołu do Kibelka. *„To była dwójka."* |
| **Wspinaczka na I piętro** | 6 | 2 | Po zagraniu tej karty redukujesz Tłuszcz o 7. Połóż tę kartę na stole na 3 tury. Jeśli usuniesz ją wcześniej ze stołu, redukujesz Tłuszcz dodatkowo o 7. *„Jeszcze trzeba zejść."* |
| **Łowca dwóch smaków** | 5 | 1 | Po zagraniu policz wszystkie słodkie i kwaśne karty w Żołądku. Za każdą z nich redukujesz Tłuszcz o 5. Potem opróżniasz zawartość Żołądka do Kibelka. *„Życie jest słodko-kwaśne. A ja tylko dokładam porcje."* |

### Karty Słodkie (Motywatory)

| Nazwa | SW | Kal | Instrukcja |
|-------|:--:|:---:|------------|
| **Lizak na osłodę** | 1 | 0 | Po zagraniu tej karty za każdą gorzką kartę w Ręce, Żołądku i na Stole dostajesz 2 punkty SW. *„Czasem coś słodkiego pozwala zapomnieć o tym co gorzkie."* |
| **Baton energetyczny** | 3 | 1 | Po zagraniu tej karty zyskujesz 10 SW. Połóż tę kartę na Stole. Po dwóch turach przenieś ją do Kibelka i tracisz 6 SW. *„Mózg pracuje na cukrze."* |
| **Hat trick** | 4 | 0 | Po wzięciu tej karty do Ręki zyskujesz 3 SW. Po zagraniu tej karty połóż ją na Stole. Po 2 turach na Stole zyskujesz 3 SW. Po przeniesieniu tej karty do Kibelka zyskujesz 3 SW. *„Po takiej serii na pewno przytyję."* |

### Karty Gorzkie (Blokery)

| Nazwa | SW | Kal | Instrukcja |
|-------|:--:|:---:|------------|
| **Wilczy głód** | 3 | 6 | Po zagraniu tej karty nie ciągniesz karty ze Spiżarni (Ręka zmniejsza się o 1 kartę). *„Jak czegoś nie zjem, to chyba umrę."* |
| **Diabelski bumerang** | 1 | 4 | Po zagraniu tej karty połóż tę kartę na Stół. Po 3 turach połóż ją z powrotem na wierzchu Spiżarni, tracisz wtedy 3 SW i zyskujesz 1 Tłuszczu. *„Czy to wraca karma?"* |
| **Dostawa jedzenia** | 1 | 6 | Po zagraniu tej karty zamiast dobierać kartę ze Spiżarni wybierz dowolną gorzką kartę z Listy Kart Caladabra i dodaj ją do Ręki oraz dodaj 1 Tłuszczu. *„Dostawcom chyba śnię się po nocach."* |

### Karty Ostre (Bomby)

| Nazwa | SW | Kal | Instrukcja |
|-------|:--:|:---:|------------|
| **Łapczywe jedzenie** | 6 | 5 | Po zagraniu tej karty przenieś jedną wybraną kartę z Ręki do Żołądka i dobierz jeszcze jedną kartę. Zredukuj Tłuszcz o 2 jeśli karta przeniesiona była słona. *„Zjadłem zanim postawiłem na stole."* |
| **Grzebanie w kibelku** | 8 | 4 | Po zagraniu tej karty zamiast dobierać kartę ze Spiżarni, wybierz dowolną kartę z Kibelka i weź ją do Ręki. *„Coś mi tam wpadło."* |
| **Jasnowidzenie** | 9 | 2 | Po zagraniu tej karty połóż ją na Stole. Dopóki tam leży, dobierając kartę ze Spiżarni możesz wziąć jedną więcej - i jedną z nich odrzucasz. Po trzech turach usuń kartę ze stołu. *„Zobaczyłem przyszłość. Znowu byłem gruby."* |

### Karty Kwaśne (Receptury)

| Nazwa | SW | Kal | Instrukcja |
|-------|:--:|:---:|------------|
| **Sos słodko-kwaśny** | 5 | 3 | Po zagraniu tej karty połóż ją na Stole na 3 tury. Przez 3 tury jeśli w Żołądku znajduje się karta o smaku słodkim i kwaśnym – zyskujesz 8 SW. W przeciwnym razie – tracisz 2 SW i zyskujesz 2 Tłuszczu. *„Idealne połączenie... albo kwaśny żart losu."* |
| **Skutki dietetyczne** | 5 | 3 | Po zagraniu połóż tę kartę na Stole. W każdej turze, w której w Żołądku masz 3 różne Smaki, dostajesz +3 SW i redukujesz 4 Tłuszcze. W przeciwnym wypadku tracisz 2 SW i przybierasz 4 Tłuszcze. *„Różnorodność buduje... monotonia rujnuje."* |
| **Świąteczne śniadanie** | 6 | 2 | Po zagraniu tej karty połóż ją na Stole. Po 2 turach: jeśli na Stole będą 3 różne Smaki, zyskujesz 8 SW i redukujesz 5 Tłuszczu. Jeśli nie — tracisz 5 SW. Tak czy inaczej usuń tę kartę ze Stołu. *„Czasem musisz poczekać, żeby zobaczyć, czy coś miało sens…"* |

### Karty Umami (Mutacje)

| Nazwa | SW | Kal | Instrukcja |
|-------|:--:|:---:|------------|
| **Kwantowa próżnia** | 8 | 3 | Po dobraniu tej karty do ręki wybierz jedną kartę z Listy Kart Caladabra. Kwantowa próżnia staje się tą kartą. *„Czasem nauka jest nieodróżnialna od magii."* |
| **Było i nie ma** | 5 | 1 | Po zagraniu tej karty wybierz dowolną kartę na Stole. Zmieniasz instrukcję karty na „Usuń tę kartę ze stołu w następnej turze." *„Byłeś. Jesteś. Zaraz cię nie będzie."* |
| **Dieta cud** | 7 | 2 | Połóż tę kartę na Stole na 3 tury. Dopóki karta leży na Stole wszystkie dobierane do Ręki mają Kaloryczność zmniejszoną trwale o 3 punkty. Po zejściu karty ze Stołu dodaj 6 Tłuszczu. *„Jak każda dieta, działa chwilę."* |

---

## Skład przykładowej talii (60 kart)

| Karta                  | Ilość  |
|------------------------|:------:|
| Wyprawa do toalety     |   3    |
| Wspinaczka na I piętro |   3    |
| Łowca dwóch smaków     |   4    |
| Lizak na osłodę        |   3    |
| Baton energetyczny     |   3    |
| Hat trick              |   4    |
| Wilczy głód            |   3    |
| Diabelski bumerang     |   3    |
| Dostawa jedzenia       |   4    |
| Łapczywe jedzenie      |   4    |
| Grzebanie w kibelku    |   3    |
| Jasnowidzenie          |   3    |
| Sos słodko-kwaśny      |   4    |
| Skutki dietetyczne     |   3    |
| Świąteczne śniadanie   |   3    |
| Kwantowa próżnia       |   3    |
| Było i nie ma          |   3    |
| Dieta cud              |   4    |
| **Razem**              | **60** |

